Una notte da dottore, film diretto da Guido Chiesa, racconta la storia del 65enne Pierfrancesco Mai (Diego Abatantuono), un medico scorbutico e cinico, che lavora ancora come guardia notturna, nonostante i mille acciacchi dell'età.
Una notte l'uomo ha un incidente: investe il rider Mario (Frank Matano), che fortunatamente ne esce illeso, al contrario della sua bicicletta, con cui consegna il cibo a domicilio. A differenza del giovane, Pierfrancesco subisce dei danni; l'urto, infatti, riaccende la sua sciatalgia e si vede impossibilitato a mettersi alla guida.
A causa di questo imprevisto, i due potrebbero perdere entrambi il posto di lavoro, ma al dottore viene una brillante idea: il rider dovrà fingersi medico e fare le visite al posto suo, mentre Pierfrancesco lo guiderà a distanza con un auricolare; l'auto medica, invece, può tornare utile come mezzo per fare anche le consegne. 
Questo piano che appare infallibile porterà i due a vivere diverse disavventure notturne, ma insegnerà loro anche quanto è importante fare affidamento l'uno sull'altro, affinché tutto riesca per il meglio.